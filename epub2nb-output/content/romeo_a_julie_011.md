---
title: JEDNÁNÍ PÁTÉ
contentType: prose
---

<section>

## Scéna 1.

_Mantova. — Ulice._

_Vystoupí ROMEO._

**ROMEO**:

Lichotné pravdě spánku smím-li věřit,  
mé sny mi věští blízkost šťastných zpráv.  
Mých prsou vladař sedí lehce dnes  
na trůnu svém, a jarost nezvyklá  
mne nad zem vznáší myslí veselou  
po celý dnešní den. — Mně zdálo se,  
že přišla moje choť a nalezla  
mne mrtva; — divný sen, jenž mrtvého  
nechává přemýšlet; — a taký život  
mi do rtů vdechla svými polibky,  
že přišed k sobě, byl jsem Caesarem.  
Ó, jak jest slastná láska skutečná,  
když lásky pouhý stín tak štěstí pln!

_Vystoupí BALTAZAR._

Z Verony zprávy! — Jak, Baltazare,  
či od Lorenza psaní neneseš?  
Jak daří se mé choti? — Zdráv můj otec?  
Jak Julii se daří? Znov se ptám;  
neb v praničem zle býti nemůže,  
když jí jest dobře.

**BALTAZAR**:

                                   Tedy jest jí dobře,  
a v praničem zle býti nemůže;  
neb tělo v kryptě Kapuletů spí,  
duch nesmrtelný žije s anděly.  
Já viděl sám do hrobky rodinné  
ji klást a hned jsem vsedl na koně,  
bych vám to pověděl. Ó, odpusťte,  
že zlé ty noviny vám přináším;  
však sám jste mi tu službu uložil.

**ROMEO**:

Nuž tak? — Vám, hvězdy, tedy vzdoruji!  
Ty víš, kde bydlím, přines inkoust, papír  
a najmi koně; večer odjedu.

**BALTAZAR**:

Jen, prosím, pane, upokojte se;  
jste bled a vyděšen, a pohled váš  
cos neblahého věští.

**ROMEO**:

                                        Mýlíš se;  
jen jdi a zařiď, co jsem poručil.  
Mnich nesvěřil ti pro mne žádný list?

**BALTAZAR**:

Ne, dobrý pane.

**ROMEO**:

                               Neškodí; již jdi;  
ty koně zamluv; hned jsem za tebou.

_Odejde BALTAZAR._

Dnes v noci, Julie, spím u tebe.  
Leč hledejme si k tomu prostředky. —  
Ó, zmare, jak tak rychle vstupuješ  
na mysl zoufalců! — Teď vzpomínám  
si na lékárníka, — zde bydlí kdes, —  
jejž před nedávnem v šatu zedraném,  
s převislým obočím jsem pozoroval,  
jak bejlí přebírá, hled vychrtlý,  
zlým nedostatkem na kost ohlodán.  
A v nuzném skladu želva visela,  
vycpaný krokodýl a jiné kůže  
ryb netvorných; a kolem v příhradách  
žebrácký výběr prázdných krabiček  
a baněk zelených a měchýřů,  
a ztuchlých semen, zbytky provázků  
a staré pokrutiny růžové  
pořídku byly na podívanou.  
Tu bídu vida, řek’ jsem k sobě sám:  
„Teď kdyby někdo potřeboval jedu,  
jejž prodat zakázáno v Mantově  
pod trestem smrti, — zde jest ubožák,  
jenž prodal by ho.“ Tato myšlenka  
mi přišla, než jsem potřeboval jed,  
a tento chudák musí mi ho dát.  
Zde, jak se pamatuji, je ten dům;  
že svátek dnes, má žebrák zavřeno.  
Hej, lékárníku!

_Vystoupí LÉKÁRNÍK._

**LÉKÁRNÍK**:

                             Kdo tak hlučně volá?

**ROMEO**:

Pojď, muži, sem. — Já vidím, že jsi chud.  
Zde čtyřicet máš dukátů, a za ně  
mi doušek jedu dej; tak prudkou věc,  
jež rozptýlí se všemi žilami,  
by, kdo ji vezme, žitím unaven,  
hned mrtev kles’, a trup vychrlil dech  
tak rázem, jako mžikem vzňatý prach  
ze strašných útrob děla vysoptí.

**LÉKÁRNÍK**:

Tak smrtnou látku mám; řád Mantovský  
však stíhá smrtí toho, kdo ji prodá.

**ROMEO**:

Tak nahý jsi a ubožáctví pln  
a umřít bojíš se? — Hlad ze tváře,  
strast, útisk hledí nouzí z očí tvých,  
a žebrota a pohrzení visí  
ti na hřbetě; svět není přítel tvůj  
ni zákon světa; žádných zákonů  
svět nedává, by obohatil tě:  
nuž, nebuď chud a poruš zákon, — beř.

**LÉKÁRNÍK**:

Má chudoba, ne vůle svoluje.

**ROMEO**:

Tvé chudobě, a ne tvé vůli platím.

**LÉKÁRNÍK**:

Zde; — v jakékoliv tekutině chcete  
to rozpusťte a potom vypijte.  
Byť sílu dvaceti jste mužů měl,  
hned mrtev padnete.

**ROMEO**:

                                         Zde tvoje zlato;  
pro lidské duše mnohem horší jed,  
jenž vraždí víc v tom světě ohavném  
než bídná směs, jíž nesmíš prodávat.  
Já prodávám ti jedu, ty mně ne.  
Buď zdráv a kup si jídla, vykrm se.  
Pojď, silice, ne jede! — Spřátelíme  
se spolu v hrobce, Julie kde dříme.

_Odejdou._

## Scéna 2.

_Cela bratra Lorenza._

_Vystoupí BRATR JAN._

**JAN**:

Ctihodný Františkáne! Bratře, slyš!

_Vystoupí BRATR LORENZO._

**LORENZO**:

To zdá se býti bratra Jana hlas.  
Buď vítán z Mantovy; co řek’ Romeo?  
Neb napsal-li, co hodlá? — Dej mi list.

**JAN**:

Když bratra bosáka jsem hledat šel,  
by provodil mne, — z bratří jednoho,  
jenž v městě navštěvuje nemocné, —  
a našel ho, tu městští dozorci  
nás oba v podezření majíce,  
že meškali jsme v domě morovém,  
za námi dveře zapečetili  
a nechtěli nás propustiti ven;  
tak zdržel se můj pospěch do Mantovy.

**LORENZO**:

Kdo tedy nes’ můj list Romeovi?

**JAN**:

Já nemohl ho vypravit, — zde jest;  
a posla k tobě též jsem nedostal;  
tak velice se báli nákazy.

**LORENZO**:

Věc neblahá! — Při naší řeholi!  
List nebyl malicherný, leč pln váhy  
a předůležitého obsahu.  
To zameškání může způsobit  
dost neštěstí. Jdi, bratře Jene, jdi  
a železný mi sochor opatři  
a za mnou do mé cely přines jej.

**JAN**:

Jdu, bratře, jdu a hned jej přinesu.

**LORENZO**:

Teď k hrobce musím sám, neb do tří hodin  
se krásná Julie as probudí  
a pokárá mne za to, že Romeo  
zvěst nemá o těch zdejších příhodách.  
Leč do Mantovy budu znovu psát  
a zatím v cele své ji ukryju,  
než se Romeo pro ni vrátí sám.  
Ó ubohé to tělo, za živa  
již s mrtvolami v hrobce spočívá!

_Odejdou._

## Scéna 3.

_Hřbitov; na něm hrobka Kapuletů._

_Vystoupí PARIS a jeho PANOŠ nesa květiny a pochodeň._

**PARIS**:

Svou pochodeň mi dej a vzdal se, hochu;  
ne, — zhasni ji, neb nechci viděn být.  
Tam pod tis ulehni a přilož ucho  
na dutou zem; tak noha nevstoupí  
sem na hřbitov, jenž kyprý, nepevný  
jest od hrobů, — bys toho nezaslech’.  
A uslyšíš-li něco, zahvízdni  
mi na znamení, že se někdo blíží.  
Dej kvítí sem; jdi, udělej, co říkám.

**PANOŠ** _(stranou)_:

Až na mne hrůza jde, tak o samotě  
zde na hřbitově stát; však zkusím to.

__Odstoupí.__

**PARIS**:

Na lůžko svatební ti sypu kvítí,  
o něžný květe, v prachu, pod kameny;  
co noc tě vonnou rosou budu mýti,  
neb slzami, jež steskem vycezeny.  
Tu oběť květů každou noc chci dávat  
zde na tvůj hrob a tebe oplakávat.

_PANOŠ zahvízdne._

Hoch dává výstrahu, cos blíží se.  
Čí kletá noha jde sem v noci tmavé,  
by rušila ten obřad lásky pravé?  
Jak, s pochodní! — Teď na mžik skryj mne, noci!

__Odstoupí.__

_Vystoupí ROMEO a BALTAZAR s pochodní, motykou atd._

**ROMEO**:

Tu motyku mi dej a páčidlo.  
Zde vezmi tento list a časně ráno  
hleď, bys jej mému otci odevzdal.  
Sem pochodeň; a život-li ti milý,  
ať uslyšíš, neb vidíš cokoliv,  
stůj opodál a neruš mne v mém díle.  
Do toho lůžka smrti vstupuji,  
bych spatřil tvář své choti; především  
však proto, z mrtvého bych prstu sjal  
jí drahocenný prsten, kteréhož  
mi zapotřebí k věci převážné.  
Jdi, vzdal se; kdybys ale zvědavě  
chtěl pátrat, co tu dále konat chci,  
jak nebe nade mnou, kloub za kloubem  
tvé tělo rozsápu a rozmetám  
tvé údy po hřbitově hladovém.  
Ten čas i záměr můj jsou strašlivy  
a lítější a neúprosnější  
než lační tygři nebo řvoucí moře.

**BALTAZAR**:

Již, pane, jdu, a nebudu vás rušit.

**ROMEO**:

Tak svoje přátelství mi osvědčíš;  
zde, vezmi to, a nadál šťastně žij;  
buď zdráv, můj milý brachu.

**BALTAZAR** _(stranou)_:

A přece jen se tady schovám kdesi,  
neb jeho vzhled i záměry mne děsí.

__Odstoupí.__

**ROMEO**:

Ty tlamo ohavná, ty jícne smrti,  
jenž zhltil drobtu země nejdražší,  
tak otvírám tvé shnilé čelisti,  
bych na vzdory tě přecpal ještě víc!

_Vypáčí hrobku._

**PARIS**:

To je ten zpupný Montek vyhnaný,  
jenž zabil bratrance mé nevěsty;  
— žal nad tím prý to krásné stvoření  
sklál do hrobu; — a tady přichází,  
by hanebně i mrtvé potupil.  
Však chopím se ho.

_Vystoupí._

                                      Ustaň v bezbožném  
svém díle, zlotřilý ty Monteku!  
Což může pomsta dále jít než smrt?  
Stůj, kletý lotře, jsi můj zajatec;  
pojď za mnou, poslechni, neb musíš zemřít.

**ROMEO**:

To věru musím; proto přišel jsem.  
Však, dobrý mladý muži, zoufalce  
dál nepokoušej, prchni, nech mne být;  
těch mrtvých pomni zde, ať zděsí tě.  
Hřích nový, — mladý muži, prosím tě, —  
mi nehrň na hlavu, můj budě hněv.  
Ó jdi! — Bůh svědkem, že tě miluji  
víc nežli sebe, neboť na hřbitov  
jsem přišel proti sobě ozbrojen.  
Jdi, nemeškej, a vypravuj, co živ,  
že šílenec ti zde byl milostiv.

**PARIS**:

Tvé zapřísahání mne odmítám  
a zatýkám tě jako zlosyna.

**ROMEO**:

Ty vyzýváš mne? — Tedy pozor, chlapče.

_Šermují._

**PANOŠ**:

Ó Bože, bijou se! — Jdu hledat stráž!

__Odejde.__

**PARIS**:

Ó, zabit!

__Klesne.__

                   Máš-li milosrdenství,  
hrob otevři a slož mne k Julii.

__Umře.__

**ROMEO**:

To učiním. — Dej v tvář si pohlednout.  
Aj, hrabě Paris, — strýc Merkuciův!  
Co pravil sluha můj, když vzbouřená  
má duše toho nevšímala si? —  
Že Paris měl si vzíti Julii?  
Či neřekl to? — Či se mi to zdálo?  
Neb v šílenství se toho domnívám,  
jej slyšev o Julii mluviti?  
Ó, dej mi ruku, ty, jenž se mnou též  
jsi zapsán v knihu trpkých osudů!  
V hrob nádherný tě uložím. — Že v hrob?  
Ó ne, to zářící jest kupole,  
ty zavražděný june; neboť zde  
spí Julie a její krása činí  
tu klenbu večeřadlem zářivým,  
Zde mrtev lež, jsa mrtvým pochován.

_Položí PARISE do hrobky._

Jak často lidé právě před smrtí  
se rozveselili! Jich strážcové  
to zovou sledním žití pableskem.  
Ó, zdaliž mohu to zde také já  
zvát pableskem? — Mé srdce, ženo má!  
Smrt, která vsála dechu tvého med,  
přec moci neměla nad krásou tvou.  
Ty nejsi přemožena; prapor krásy  
až dosud nachem plá na lících tvých  
i rtech, a smrti bledá korouhev  
tam nevztyčena. — Tybalte, tam ležíš  
v svém krví ubroceném rubáši.  
Čím více mohu se ti zavděčit  
než tím, že ruka, která přervala  
tvé mládí, teď je tomu přetíná,  
jenž byl tvůj nepřítel? — Ó, promiň, strýče!  
Ach, drahá Julie, proč ještě teď  
tak sličná jsi? Či mám se domnívat,  
že láskou vzplála netělesná smrt,  
a že ten hnusný netvor vyzáblý  
v těch tmách tě drží za svou milenku?  
Ze strachu před tím s tebou zůstanu,  
a z toho tmavé noci paláce  
již nikdy neodejdu; ano, zde  
chci potrvati s červy, kteří jsou  
tvé komorné; zde stánek rozbiju  
věčného pokoje, a setřesu  
hvězd nepříznivých jařmo z toho těla,  
jež světem znaveno. — Ó naposled  
vy, oči, pohleďte, ty, náruči,  
se k poslednímu rozpni objetí,  
a vy, ó brány dechu, vtiskněte  
svou právní pečeť tímto políbením  
na věčnou smlouvu smrti hamižné!  
Pojď, hořký druhu, pojď, ty trpký vůdce!  
Ty zoufající lodivode, pojď,  
a rázem vžeň na skály tříštící  
tu mdlou a mořem uondanou loď.  
Zde lásce mé!

__Pije.__

                          — Ó nelhal’s, lékárníku,  
tvůj nápoj věru rychle působí. —  
A tak s tím políbením umírám.

__Zemře.__

_Vystoupí na druhé straně hřbitova BRATR LORENZO se svítilnou, páčidlem a rýčem._

**LORENZO**:

Spěj ku pomoci, svatý Františku!  
Ach, kolikrát v té tmě mé staré nohy  
již přes ty hroby klopýtly! — Kdo tam?

**BALTAZAR**:

Přítel a někdo, jenž vás dobře zná.

**LORENZO**:

Bůh žehnej ti! — Rci, dobrý příteli,  
jaká to pochodeň, jež plýtvá světlem  
tam červům jen a lebkám bezokým?  
Jak soudím, hoří v hrobce Kapuletů?

**BALTAZAR**:

Tak jest, velebný otče, a můj pán  
je tam, jejž máte rád.

**LORENZO**:

                                        Kdo to?

**BALTAZAR**:

                                                       Romeo.

**LORENZO**:

Jak dlouho mešká tam?

**BALTAZAR**:

                                             Půl hodiny.

**LORENZO**:

Pojď se mnou do sklepení.

**BALTAZAR**:

                                                    Netroufám si.  
Můj pán má za to, že jsem odešel  
a strašlivě mi smrtí pohrozil,  
zde kdybych zůstal, stopuje, co dělá.

**LORENZO**:

Nuž zůstaň; půjdu sám. Jde na mne strach.  
Ó věcí neblahých se obávám!

**BALTAZAR**:

Zde pod tisem, jak spal jsem, zdálo se mi,  
že pán můj s někým se tu potýká,  
a že můj pán ho usmrtil.

**LORENZO**:

                                               Romeo! —

_Jde dále._

Ach běda, běda! — Jaká krev to třísní  
vchod hrobky kamenný? — Co znamenají  
ty zkrvavené meče bez pánů,  
jež leží zbroceny v těch místech míru?

_Vejde do hrobky._

Romeo! — Zsinalý? — Kdo dál? — Též Paris?  
A zbrocen krví? — Jaká nešťastná  
to chvíle zavinila žalostnou  
tu příhodu! — Hle, slečna pohnula se.

_JULIE procitne._

**JULIE**:

Ó mnichu, těšiteli! — Kde můj choť?  
Mám dobře v paměti, kde as mám být,  
a tady jsem. — Kde jest můj choť Romeo?

_Hluk za scénou._

**LORENZO**:

Hluk nějaký se blíží. — Dcero, pryč  
zde z toho doupěte, kde vládne smrt  
a mor a spaní nepřirozené.  
Moc vyšší, jíž se nelze protivit,  
nám překazila naše záměry.  
Tvůj manžel po tvém boku leží mrtev  
a Paris také. — Pojď, — kdes útulek  
ti zjednám v svatých panen řeholi.  
Nic nevyptávej se; stráž přichází.  
Již pojď, již pojď, má dobrá Julie;  
já netroufám si déle zůstati.

**JULIE**:

Jdi jenom sám; já odtud nevyjdu.

_Odejde BRATR LORENZO._

Co jest to? — Číše v ruce milené?  
Jed, vidím, byl mu koncem předčasným.  
Ó, nesrdečný, dopil’s vše a jedné  
mi nezanechal družné krůpěje,  
by pomohla mi za tebou? — Ó slíbám  
tvé rty; snad na nich ještě visí jed,  
a usmrtí mne silou léčivou.

_Líbá jej._

Tvé rty jsou teplé.

**PRVNÍ STRÁŽNÍK** _(za scénou)_:

Napřed, hochu! — Kudy?

**JULIE**:

Aj, povyk? Tedy zkrátka skončím to.  
Ó blahá dýko!

_Chopí se dýky Romeovy._

                           Zde je pochva tvá;

_Probodne se._

tam rezavěj si; a mne umřít nech.

_Klesne na tělo Romeovo a zemře._

_Vystoupí STRÁŽ s PANOŠEM Parisovým._

**PANOŠ**:

Zde jest to; — tam, kde hoří pochodeň.

**PRVNÍ STRÁŽNÍK**:

Zem plna krve; hřbitov prohledejte  
z vás někteří, a koho najdete,  
hned zatkněte. Toť pohled žalostný!  
Zde hrabě zabit; tady Julie  
zas krvácí; a teplá, jak by byla  
před malou chvílí teprv skonala,  
ač po dva dny už leží pohřbena.  
Hned jeden oznamte to knížeti  
a jiný chvátej ke Kapuletům;  
vy zbuďte Monteky, a druzí ať  
vše prohledají. — Půdu vidíme,  
kde leží vše ty zjevy bolestné,  
však pravou půdu všech těch žalných běd  
jen bližším pátráním lze objevit.

_Vrátí se někteří STRÁŽNÍCI s BALTAZAREM._

**DRUHÝ STRÁŽNÍK**:

Zde jest Romeův sluha; dopaden  
byl na hřbitově.

**PRVNÍ STRÁŽNÍK**:

                                 Dobře střežen buď,  
než přijde kníže.

_Vrátí se BRATR LORENZO s jiným STRÁŽNÍKEM._

**TŘETÍ STRÁŽNÍK**:

                                 Tady jakýs mnich,  
jenž chvěje se a pláče, naříká.  
My odjali mu rýč a motyku,  
jak vycházel z té strany hřbitova.

**PRVNÍ STRÁŽNÍK**:

Toť velmi podezřelé; držte mnicha.

_Vystoupí KNÍŽE s DRUŽINOU._

**KNÍŽE**:

Jaké to neštěstí tak časně vstalo,  
že z ranního nás klidu probouzí?

_Vystoupí KAPULET, HRABĚNKA KAPULETOVÁ a jiní._

**KAPULET**:

Co se to děje, že tak povykují?

**HRABĚNKA KAPULETOVÁ**:

Lid volá po všech ulicích: „Romeo!“  
a jiní „Julie!“ — zas jiní „Paris!“  
a s křikem k naší hrobce běží vše.

**KNÍŽE**:

Jaký to děs nám ustrašuje sluch?

**PRVNÍ STRÁŽNÍK**:

Zde, kníže, hrabě Paris leží zabit  
Romeo bez ducha a Julie  
dřív mrtvá, usmrcena poznovu  
a ještě nevychladlá.

**KNÍŽE**:

                                      Hledejte  
a vypátrejte, jak ty podlé vraždy  
se staly.

**PRVNÍ STRÁŽNÍK**:

                 Zde jest mnich a zabitého  
Romea sluha. Měli nástroje,  
jež mohly hrob těch mrtvých otevřít.

**KAPULET**:

Ó nebesa! Ó ženo! Pohleď jen,  
jak naše dcera krvácí. Ta dýka  
se zmýlila; neb hle, jak její kryt  
zde prázden Montekově na těle,  
a zatknula se v ňadra dcery mé!

**HRABĚNKA KAPULETOVÁ**:

Ó, žel, ten pohled smrti hranou jest,  
jenž volá do hrobu můj starý věk.

_Vystoupí MONTEK a jiní._

**KNÍŽE**:

Pojď, Monteku, vstal’s časně, abys viděl,  
jak syn a dědic tvůj šel časněj’ spát.

**MONTEK**:

Ach kníže! — Choť má zemřela dnes v noci;  
stesk nad vyhnanstvím syna zhroutil ji;  
ký nový žal se spiknul na mé stáří?

**KNÍŽE**:

Hleď tam a uvidíš.

**MONTEK**:

Ó nezdárný! Tak zvrhl se tvůj mrav,  
že před svým otcem pádíš do hrobu?

**KNÍŽE**:

Rty výčitky své zatím zapečeť,  
než vyjasní se vše ty pochyby,  
a zvíme jejich zdroj, cíl, pravý vznik;  
chci potom v hoři vaším vůdcem být  
a třeba na smrt jíti před vámi.  
Leč zatím poshovte; a pohroma  
buď nevolníkem trpělivosti.  
Ať předstoupí, kdož podezřelí jsou.

**LORENZO**:

Já první jsem, ač schopen nejméně  
takého činu; přec však nejvíce  
jsem v podezření, neboť čas a místo  
jsou pro mne v té vraždě strašlivé.  
Zde jsem, svůj žalobce i obhájce,  
sám sebou odsouzen i omluven.

**KNÍŽE**:

Již tedy povídej, co o tom víš.

**LORENZO**:

Chci stručný být; neb lhůta mého dechu  
již nestačí na řeči rozvláčné.  
Romeo, který mrtev leží zde,  
byl manžel Juliin; a Julie,  
zde mrtvá, byla jeho věrná choť.  
Já oddal je; jich tajné svatby den  
byl Tybaltův den soudný; předčasná  
smrt Tybaltova byla příčinou,  
že novomanžel z města vypuzen.  
Proň, a ne pro Tybalta Julie  
se trápila. Vy, chtíce zapudit  
ten útočící na ni zármutek,  
jste zasnoubili ji a násilně  
ji chtěli za Parise provdati.  
Tu přijde ke mně s divým pohledem  
a žádá mne, bych našel prostředky,  
jak sňatku druhého ji uchránit,  
sic v mojí cele že se usmrtí.  
Tu dal jsem jí, svou vědou poučen,  
lék pro spaní, jenž působil jak chtěl jsem,  
a zdánlivě ji mrtvou učinil.  
Touž dobou dopsal jsem Romeovi,  
by přichvátal a pomoh’ vyvésti  
ji z hrobu vydluženého v tu strašnou noc,  
kdy nápoj moci své měl pozbýti.  
Leč ten, kdo psaní nesl, bratr Jan,  
byl zdržen nehodou a včera večer  
list vrátil mi. Tu zcela samoten,  
v tu hodinu, co měla procitnout,  
jsem přišel z rodinné ji hrobky vzít  
chtě zatím v cele své ji ukrýti,  
než moh’ bych poslati k Romeovi.  
Však než jsem přišel, několik jen minut  
před chvílí tou, kdy měla vzbudit se,  
věrný Romeo s čackým Parisem  
zde mrtvi byli. — Ona procitne  
i prosím ji, by se mnou odešla  
a sudbu nebes nesla pokojně.  
Však tu mne povyk z hrobky vyplašil,  
a ona v zoufalosti nesmírné  
jít se mnou nechtěla, a jak se zdá,  
vložila sama ruku na sebe.  
Toť vše, co vím; o sňatku věděla  
též její chůva. Chybeno-li zde  
mou vinou v něčem, ať můj starý život,  
již o nějakou hodinu jen dřív,  
než souzeno mu, padne za oběť  
po nejpřísnějším řádu zákona.

**KNÍŽE**:

Vždy býval jsi nám znám co zbožný muž.  
Kde jest Romeův sluha? — Co dí on?

**BALTAZAR**:

Já svému pánu zprávu donesl  
o Juliině smrti, načež on  
sem tryskem přijel do města, k té hrobce.  
To psaní, poručil, bych časně ráno  
dal jeho otci; jda pak do krypty  
mi smrtí pohrozil, když neodejdu  
a nenechám jej v hrobce samotná.

**KNÍŽE**:

Dej mi to psaní; prohlédnu si je.  
Kde panoš hraběte, jenž přived’ stráž?  
Co, hochu, dělal zde tvůj velitel?

**PANOŠ**:

On přišel s kvítím, hrobku obsypat  
své nevěsty; a potom kázal mi,  
bych opodál stál, a tak jsem učinil.  
V tom přišel někdo se světlem a chtěl  
hrob otevřít, a pán můj tasil naň.  
A tu jsem odběh’ stráže zavolat.

**KNÍŽE**:

List potvrzuje vše, co dobrý mnich  
nám vypověděl, — jejich lásky běh  
a zvěst o její smrti. Zde pak píše,  
že od chudého lékárníka jed  
si opatřil a do té krypty sem  
se odebral, by sám se usmrtil  
a odpočíval podle Julie.  
Kde jsou ti nepřátelé? — Kapulete  
i Monteku! Hle, jakou metlou zde  
jest potrestána vaše nenávist!  
Neb nebe našlo cestu, jak by láskou  
vše, co jest vaše radost, ubilo.  
A já, jenž vašim sporům hověl též,  
dva pokrevné jsem ztratil. — Trest stih’ všechny.

**KAPULET**:

Ó bratře Monteku, podej mi ruku;  
toť veškerý jest podíl dcery mé  
po jejím choti; více nežádám.

**MONTEK**:

Však víc ti mohu dát; z ryzího zlata  
jí sochu postavím a dokavad  
Verona bude známa jménem svým,  
v ní pomník nebude tak vzácné ceny  
jak věrné Julii mnou postavený.

**KAPULET**:

Pomník Romeův též buď nad vše dražší;  
tak ležte žertvy nenávisti naší.

**KNÍŽE**:

Klid zasmušilý přináší to ráno,  
a slunce žalem nechce hlavu vznést;  
víc později buď o tom rokováno;  
těm promine se, jiné stihne trest.  
Však sudby žalnější svět nevzpomíná,  
než jest Romeova a Juliina.

_Odejdou._

</section>
