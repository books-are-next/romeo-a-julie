---
title: JEDNÁNÍ ČTVRTÉ
contentType: prose
---

## Scéna 1.

_Cela bratra Lorenza._

_Vystoupí LORENZO a PARIS._

**LORENZO**:

Že ve čtvrtek? — Toť příliš krátký čas.

**PARIS**:

Můj otec Kapulet chce tak to mít;  
a nechvátám chvat jeho zdržovat.

**LORENZO**:

Vy říkáte, že dosud nevíte,  
jak slečna smýšlí; to je křivá cesta;  
to nemám rád.

**PARIS**:

                             Bez míry oplakává  
smrt Tybaltovu; protož mluvil jsem  
jen málo o lásce; neb Venuše  
se neusmívá v domě slzavém.  
Nuž, otec, vida nebezpečí v tom,  
že přílišně se hoři oddává,  
v své moudrosti chce sňatek urychlit,  
by stavil jejích slzí potopu,  
jež o samotě příliš k srdci brána  
se v společnosti může utišit.  
Teď znáte toho spěchu příčinu.

**LORENZO** _(stranou)_:

Kéž neznal bych, proč zdržovat jej třeba!

_(K PARISOVI.)  
_Hle, slečna k mojí cele přichází.

_Vystoupí JULIE._

**PARIS**:

Toť pravé štěstí, slečno má a choti!

**JULIE**:

Můž’ být, až budu moci být vám chotí.

**PARIS**:

Tu možnost čtvrtek na jistotu změní.

**JULIE**:

Co jisto, bude.

**LORENZO**:

                            O tom pochyb není.

**PARIS**:

Sem k otci přišla jste se vyzpovídat?

**JULIE**:

Má odpověď by byla zpověď vám.

**PARIS**:

Jen rcete mu, že milujete mne.

**JULIE**:

Vám vyznám se, že jeho miluji.

**PARIS**:

A jemu jistě, mne že milujete.

**JULIE**:

Tak učiním-li, cennější to bude  
to stranou říci než vám do tváře.

**PARIS**:

Tvář tvou, má duše, slzy zmučily.

**JULIE**:

V tom slzy měly malé vítězství;  
neb nevzhledná již byla před nimi.

**PARIS**:

Tak mluvíš-li, víc ublížila’s jí  
než slzy tvoje.

**JULIE**:

                            Není pomluvou,  
co pravda jest; a co jsem pověděla,  
jsem sama sobě řekla do tváře.

**PARIS**:

To má je tvář a pomluvila’s ji.

**JULIE**:

I to můž’ být, neb není více má.  
Zda, otče duchovní, teď máte kdy? —  
Neb snad mám přijíti až k nešporám?

**LORENZO**:

Mám, vážná dcero, pokdy právě teď.  
Vy, pane hrabě, račte dovolit,  
abychom chvíli sami zůstali.

**PARIS**:

Bůh uchovej, bych rušil pobožnost!  
Budoucí čtvrtek přijdu, Julie,  
vás časně vzbudit. S bohem do těch čas;  
a přijměte to svaté políbení.

__Odejde.__

**JULIE**:

Ó zamkni dveře; pak se vyplač se mnou. —  
Jest po naději, léku, pomoci!

**LORENZO**:

Ach, Julie, tvůj zármutek již znám,  
a div že smyslů mne to nezbaví.  
Jak slyším, na budoucí čtvrtek máš  
být provdána za toho hraběte,  
a ničím se to nedá odročit.

**JULIE**:

Můj otče, neříkej, že’s doslech’ to,  
když říc’ ti nelze, jak to překazit.  
Tvá moudrost nemůže-li pomoci,  
pak nazvi moudrým rozhodnutí mé,  
a tento nůž mi pomoc zjedná hned.  
Bůh spojil srdce mé s Romeovým,  
ty, naše ruce; a než ruka ta,  
již ty jsi zpečetil Romeově,  
by jiné smlouvě dala stvrzení,  
neb než by zrádnou vzpourou odpadlo  
mé věrné srdce k jinému, ta dýka  
i srdce mé i ruku zabije.  
A proto z dlouhé zkušenosti své  
hned poskytni mi radu; aneb viz,  
jak mezi hořem nejvyšším a mnou  
mi soudcem bude nůž ten krvavý,  
a rozhodne, co moc tvých let a věd  
k čestnému konci přivést nemohla.  
Mluv, rychle mluv, neb smrt mi bude vděk  
když pomoc nepřinese, co jsi řek’.

**LORENZO**:

Dost, dcero; vidím jakous naději;  
však žádá činu zoufalého tak,  
jak zoufalo jest to, co zmařit chcem.  
Když raději, než vzít si Parise,  
máš pevnou vůli sobě život vzít,  
snad něco podnikneš, co úmrtí  
jest podobno, bys hanbě unikla,  
jdouc smrti vstříc, by nestihla tě smrt.  
To troufáš-li si, mohu pomoci.

**JULIE**:

Ó spíš, než Parisovi ruku dát,  
mi poruč, bych se vrhla z cimbuří  
té věže tam, neb vyšla na cesty,  
kde zloděj číhá; aneb rozkaž mi  
dlít s hady; ke řvoucímu medvědu  
mne přikovej; neb v noci do kostnice  
mne zamkni plné kostí chřestících  
a ztuchlých hnátů, lebek bez čelistí;  
neb kaž mi ulehnouti v nový hrob  
a s umrlcem se ukrýt pod rubáš. —  
Vše, o čem slýchajíc jen povídat,  
jsem hrůzou třásla se, chci učinit  
hned bez úvah a strachu, čistou ženou  
bych zůstala jen svému milenci.

**LORENZO**:

Již dost; jdi domů teď, buď veselá  
a k sňatku s Parisem dej svolení.  
Je zítra středa; zítra na večer  
hleď sama ulehnout, a nepřipusť,  
by chůva s tebou spala v ložnici.  
Zde vezmi lahvičku a v posteli  
pak vypij tuto překapanou tresť.  
V ten mžik proběhne všemi žilami  
ti mrazivý a uspávavý proud;  
neb žádná tepna neudrží se  
v svém chodu obvyklém, — však utuchne.  
Ni dech, ni teplo svědčit nebudou,  
že’s naživu; tvých rtů a lící růže  
na bledošedý popel zvadnou hned;  
tvých očí okenice zapadnou,  
jak smrt když uzamyká žití den;  
sval každý, zbaven vlády ohebné,  
tak tuhý bude, zkřehlý, studený,  
jak po smrti. A v této podobě,  
od suchomorné smrti vydlužené,  
dlít budeš hodin dva a čtyřicet:  
a pak se vzbudíš z libého jak snu.  
Nuž tedy, až tvůj ženich ráno přijde  
tě probudit, ty’s mrtva; a jak u nás  
to ve zvyku, v tvém nejkrásnějším šatu  
a v otevřené rakvi donesou tě  
tam do starobylého sklepení,  
kde leží všechen Kapuletův rod. —  
Než procitneš, Romeo dopisem  
zví ode mne, co učinili jsme,  
a přijde sem; i budem spolu bdít  
nad probuzením tvým; a v tutéž noc  
tě odtud do Mantovy odvede.  
To hanby hrozící tě uchrání,  
když vrtoch nestálý, neb ženský strach  
tvou sílu nezvrátí to vykonat.

**JULIE**:

Dej sem, dej sem! Ó nemluv o strachu!

**LORENZO**:

Zde vezmi; jdi, buď silna, šťastna buď  
v svém odhodlání. Pošlu s dopisem  
hned bratra do Mantovy k tvému choti.

**JULIE**:

Láska mne sil, a síla pomoc dá.  
Buď s bohem, drahý otče!

_Odejdou._

## Scéna 2.

_Komnata v domě Kapuletově._

_Vystoupí KAPULET, HRABĚNKA KAPULETOVÁ, CHŮVA a dva SLOUŽÍCÍ._

**KAPULET**:

Ty všechny pozveš, co zde napsáni.

_Odejde PRVNÍ SLOUŽÍCÍ._

Jdi, najmi dvacet řádných kuchařů.

**DRUHÝ SLOUŽÍCÍ**:

Nepořádného, milostpane, vám nepřivedu. Vyzkouším každého, umí-li si oblíznout prsty.

**KAPULET**:

A čeho tou zkouškou docílíš?

**DRUHÝ** **SLOUŽÍCÍ**:

Inu, milostpane, je to bídný kuchař, který si neumí ani prsty oblíznout; a tedy, kdo si neumí oblíznout prsty, u mne nepochodí.

**KAPULET**:

Jdi, jenom jdi.

_Odejde DRUHÝ SLOUŽÍCÍ._

Dost nehotovi budem na ten čas. —  
Má dcera tedy šla k Lorenzovi?

**CHŮVA**:

Šla, věru šla.

**KAPULET**:

Snad něco dobrého mnich svede přec  
s tou rozmazlenou, umíněnou žábou.

_Vystoupí JULIE._

**CHŮVA**:

Hle, veselá se vrací od zpovědi.

**KAPULET**:

Nu, tvrdohlavko, kde se’s toulala?

**JULIE**:

Kde jsem se naučila želet hříchu,  
té neposlušné vzpoury proti vám  
a vašim rozkazům. Hle, svatý mnich  
mi uložil, bych tady poklekla  
a prosila vás za odpuštění.  
A tedy odpusťte mi, prosím vás;  
chci na příště jen vás být poslušná.

**KAPULET**:

Hned vzkažte pro hraběte; sdělte mu to.  
Chci, aby svazek ten již zítra ráno  
byl upoután.

**JULIE**:

                         S mladistvým hrabětem  
jsem setkala se u bratra Lorenza  
a najevo mu dala lásku svou,  
co slušelo se v mezích skromnosti.

**KAPULET**:

Nu, to mne těší; dobře tak, již vstaň;  
tak má to být. Chci vidět hraběte;  
již jděte, povídám, a přiveďte ho.  
Bůh svědkem, že ten bratr ctihodný  
si vděku všeho města zasloužil.

**JULIE**:

Zda nechtěla bys, chůvo, se mnou jít  
do mého pokoje a pomoci  
mi šperky vybrati, jež měla bych  
dle tvého mínění vzít na zejtří?

**HRABĚNKA KAPULETOVÁ**:

Ne, ne, až ve čtvrtek; je času dost.

**KAPULET**:

Jdi, chůvo, s ní; jdem zítra do kostela.

_Odejdou JULIE a CHŮVA._

**HRABĚNKA KAPULETOVÁ**:

Čas krátký bude k našim přípravám;  
jeť skoro noc.

**KAPULET**:

                           Mlč, popoženu to;  
vše bude dobře, za to ručím, ženo.  
Jdi k Julii a pomoz jí se strojit;  
dnes nejdu spát; jen vše mi ponechte;  
chci pro tentokrát hospodyní být.  
Hej! — Všichni odešli. — Nuž tedy sám  
jdu k hraběti, by připraven byl ráno.  
Tak podivně mi lehko u srdce,  
co svéhlavá ta holka okrotla.

_Odejdou._

## Scéna 3.

_Juliina ložnice._

_Vystoupí JULIE a CHŮVA._

**JULIE**:

Máš pravdu, oblek ten jest nejlepší;  
však, moje milá chůvo, prosím tě,  
noc dnešní nech mne býti samotnu;  
neb mnoho modlení mi potřebí,  
by pohnulo se nebe k úsměvu  
na stav mé duše, jenž, jak sama víš,  
na bludných cestách jest a hříchu pln.

_Vystoupí HRABĚNKA KAPULETOVÁ._

**HRABĚNKA KAPULETOVÁ**:

Jak, v práci? Mohu v něčem pomoci?

**JULIE**:

Ne, vzácná máti; vše jsme vybraly,  
co k úboru je zítra potřeba;  
teď račte zůstavit mne samotnu,  
a chůva dnešní noc buď s vámi vzhůru,  
neb vím, že máte plné ruce práce  
v té kvapné věci.

**HRABĚNKA** **KAPULETOVÁ**:

                                 Dobrou noc; jdi spát  
a odpočiň si; potřebuješ toho.

_Odejdou HRABĚNKA KAPULETOVÁ a CHŮVA._

**JULIE**:

Mějte se dobře! — To ví jenom Bůh,  
kdy opětně se spolu sejdeme.  
Mdlý, chladný strach mé žíly probíhá,  
jenž skoro mrazí teplo života.  
Zpět zavolám je, by mne potěšily.  
Slyš, chůvo! — Co by tady dělala? —  
Ten strašný výjev musím přehrát sama.  
Pojď, lahvičko! —  
Což, kdyby šťáva nepůsobila,  
a musím ráno jíti k oltáři?  
Ne, ne; — ty zmaříš to, zde, dýko, lež! —

__Položí dýku vedle sebe.__

A, kdyby jed to byl, jejž zchytrale  
mnich namíchal, mne chtěje usmrtit,  
by tímto sňatkem o čest nepřišel,  
an dříve již s Romeem oddal mne?  
Mám strach, že tomu tak; a přece jen  
zas myslím, že to býti nemůže,  
neb osvědčil se vždy co svatý muž.  
Což jestli, až mne v hrobku položí,  
dřív probudím se, než Romeo přijde  
mne vysvobodit? — Možnost strašlivá!  
Zdaž potom v sklepení se nezalknu,  
jež morovými ústy nevdechne  
zdravého vzduchu, a tam neumřu,  
dřív udušena, než Romeo přijde?  
A zůstanu-li živa, není-li  
to pravdě podobno, že strašlivým  
tím smrti obrazem a noci, — hrůzou  
těch míst, těch starodávných sklepení,  
kde po staletí nakupeny již  
jsou kosti všech mých předků pohřbených,  
kde zkrvácený Tybalt, teprve  
v zem položen, v svém hnije rubáši,  
kde duchové prý obcházejí v noci, —  
ó běda, běda, nestane-li se,  
když záhy procitnu v tom hnusném puchu  
a skřeku, — jako mandragoru když  
rvou ze země a lidi živoucí  
to slyšíce až rozum ztrácejí, —  
že, procitnu-li dříve, zešílím  
jsouc obklopena děsem všech těch hrůz?  
A nebudu-li potom v šílenství  
si pohrávati s kostmi otců svých,  
a zohaveného snad Tybalta  
rvát z rubáše, a v této běsnosti  
snad hnátem pokrevence jako kyjem  
si nevyrazím mozek zoufalý?  
Ó hle! — Mně jest, jak svého bratrance  
bych ducha viděla! — Romea hledá,  
jenž nabod’ jeho tělo na končíř.  
Stůj, zadrž, Tybalte! — Již jdu, Romeo,  
a zde ti připíjím.

__Klesne na postel za záclony.__

## Scéna 4.

_Síň v domě Kapuletově._

_Vystoupí HRABĚNKA KAPULETOVÁ a CHŮVA._

**HRABĚNKA KAPULETOVÁ**:

Zde klíče, přines více koření.

**CHŮVA**:

Datle a kdoule chtějí v cukrárně.

_Vystoupí KAPULET._

**KAPULET**:

Jen hurtem, hurtem! Kohout podruhé  
již zakokrhal; ranní klekání  
již odzvonili; jsou tři hodiny.  
Hleď k pečivu, milá Angeliko,  
a nedbej útrat.

**CHŮVA**:

                            Jděte, kuchyňko,  
a lehněte si. Na mou milou věru,  
vy se nám ještě zítra rozstůněte,  
tak probděv celou noc.

**KAPULET**:

                                             Ba ani zdání.  
Jak? — Žeť jsem druhdy probděl celou noc  
pro menší věc a nikdy nezastonal.

**HRABĚNKA KAPULETOVÁ**:

Ó, bývalť jste svou dobou noční pták;  
teď já však bdím nad bděním takovým.

_Odejdou HRABĚNKA KAPULETOVÁ a CHŮVA._

**KAPULET**:

Ach, žárlí, žárlí!

_Vystoupí tři neb čtyři SLOUŽÍCÍ s rožni, poleny a koši._

                              Hej, ty chlapče tam,  
co neseš?

**PRVNÍ** **SLOUŽÍCÍ**:

Věci pro kuchaře, pane;  
sám nevím co.

**KAPULET**:

                            Jen rychle, rychle, rychle.

_Odejde PRVNÍ SLOUŽÍCÍ._

Ty, brachu, přines sušší polena;  
jdi k Petrovi, on poví ti, kde jsou.

**DRUHÝ** **SLOUŽÍCÍ**:

Má hlava pane, dobře rozezná,  
co řádné poleno a poleno;  
a Petra ani volat nemusím.

**KAPULET**:

Aj, mrštně řečeno; chlap veselá!  
Ty budeš ještě hlavou polen všech.

_Odejde DRUHÝ SLOUŽÍCÍ._

Ba na mou věru, již tu máme den,  
a hrabě s hudbou bude tady hned;  
tak přislíbil to.

_Hudba za scénou._

                             Slyším ho, již jde.  
Hej, chůvo! Ženo! Chůvo, povídám!

_Vystoupí CHŮVA._

Jdi, probuď Julii a ustroj ji;  
já zatím pohovořím s Parisem.  
Spěš, rychle, rychle, ženich už je zde.  
Jen rychle, pravím!

_Odejdou._

## Scéna 5.

_Juliina ložnice._

_Vystoupí CHŮVA._

**CHŮVA**:

Hej, slečno, slečinko! — Hej, Julie!  
Spí, jako by ji hodil do vody.  
Mé děvče, beruško! — Tak lenošit!  
Hej, srdéčko, mé zlato, nevěsto!  
Jak? Ani hlesu? Spaní takové  
už za groš stojí. Jenom vyspěte  
se na týden; neb věru, příští noc  
pan hrabě Paris na to vyspí se,  
by spánek váš byl krátký. Odpusť Bůh  
a všichni svatí, jak to zdravě spí!  
Však přec ji musím vzbudit. Slečno, slečno!  
Ať vás jen hrabě v lůžku dopadne,  
ten si vás vyburcuje. Nemyslíte?

__Odhrne záclonu.__

Jak, — ustrojena, v šatech! A zas lehla!  
Teď už vás musím vzbudit. Slečno, slečno!  
Ó běda! Pomoc, slečinka je mrtva!  
Ach nastojte, že jsem se zrodila!  
Hej, octa, octa! Pane, milostpaní!

_Vystoupí HRABĚNKA KAPULETOVÁ._

**HRABĚNKA KAPULETOVÁ**:

Jaký to povyk?

**CHŮVA**:

                            Přežalostný den!

**HRABĚNKA KAPULETOVÁ**:

Co děje se?

**CHŮVA**:

                       Hle, hle! — Ó hrůzný den!

**HRABĚNKA KAPULETOVÁ**:

Ó běda! — Dítě mé, můj živote!  
Vstaň, oči otevři, sic umřu s tebou.  
Ach, pomoc, zavolejte o pomoc!

_Vystoupí KAPULET._

**KAPULET**:

Toť hanba, že tak dlouho meškáte;  
přiveďte Julii; jeť ženich zde.

**CHŮVA**:

Je mrtva, nebožka, je mrtva, běda!

**HRABĚNKA KAPULETOVÁ**:

Ach běda, mrtva, mrtva, mrtva jest!

**KAPULET**:

Ha! Chci ji vidět! — Běda! — Studená!  
Krev usedlá a údy strnulé;  
ty rty již dávno život opustil.  
Smrt leží na ní předčasný jak mráz  
na nejsličnější polní květině.

**CHŮVA**:

Ó žalný den!

**HRABĚNKA KAPULETOVÁ**:

                        Ó strastná hodino!

**KAPULET**:

Smrt, jež ji vzala, chtíc, bych naříkal,  
mi jazyk víže, odjímá mi řeč.

_Vystoupí BRATR LORENZO, PARIS a HUDEBNÍCI._

**LORENZO**:

Nuž pojďte, pojďte; — zdali nevěsta  
již hotova jest jíti k oltáři?

**KAPULET**:

Jít hotova, však nevrátí se již.  
Ó synu, noc před svatebním tvým dnem  
smrt spala s ženou tvou. Tam leží ti,  
květ, v jejích loktech květu zbavený.  
Smrt jest mým zetěm, smrt mým dědicem;  
mou dceř si vzala, a já umřu též  
a vše jí nechám; život, statky, vše  
jen smrti náleží.

**PARIS**:

                                Tak dlouho-li  
jsem prahnul spatřit jitra toho tvář,  
a takový mi pohled podává?

**HRABĚNKA KAPULETOVÁ**:

Ó kletý, bědný, krutý, mrzký den!  
Mžik nejtrudnější, jejž kdy viděl čas  
na trvalé své pouti klopotné!  
Jen jedno dítě, drahé, ubohé,  
jen jediné, jen jedno stvoření  
mít v světě k útěše a radosti, —  
a krutá smrt i to mi vyrvala!

**CHŮVA**:

Ó běda! Žalný, žalný, žalný den!  
Den nejnešťastnější, den nejkrutější,  
jejž kdy jsem na své oči spatřila!  
Ó den, ó den, ó den, ó mrzký den!  
Tak černý den až dosud nespatřen. —  
Ó žaluplný, žaluplný den!

**PARIS**:

Tak zklamán, rozveden, dán křivdě v lup,  
tak usouzen a ubit! Ohavná  
ty smrti, tebou zrádně oklamán,  
tvou krutostí tak zcela zahuben!  
Ó lásko, žití! — Ne, — jen lásko v smrti!

**KAPULET**:

Tak zhrzen, zkormoucen a nenáviděn,  
tak mučen, zabíjen! Ó neblahá  
ty chvíle, proč jsi přišla právě teď  
nám vraždit, vraždit naše slavnosti?  
Ó dítě, dítě! — Duše má, mé dítě!  
Jsi mrtva! Běda, mrtvo dítě mé,  
a vše má radost s ním jest pohřbena!

**LORENZO**:

Dost; zastyďte se! — Nemať zoufalost  
lék v zoufalosti. — Vy a nebe jste  
o krásnou dívku tu se dělili;  
teď nebe má ji celou, a tím lépe  
jest pro dívku. Váš podíl nebylo  
vám možno uchovati před smrtí;  
svůj nebe chová si pro život věčný.  
Ji povýšit jste nad vše přáli si,  
vám nebem bylo vznesenu ji vidět,  
a nyní pláčete, když vidíte,  
jak nad oblaky povznesena jest  
tak vysoko, jak sama nebesa?  
Ó takou láskou milujete zle  
své dítě, padáte-li v šílenství  
ji šťastnou vidouce. — Ta nevdala  
se šťastně, která vdaná dlouho žije;  
však nejlépe se ona provdala,  
jež provdána jsouc, mladá umírá.  
Jíž tedy slzy osušte a krásné  
to tělo rozmarýnou ozdobte;  
a jak je zvykem, v plné nádheře  
ji k chrámu doneste; neb ačkoliv  
nás všechny nutká příroda lkát v tichu,  
přec její slzy rozumu jsou k smíchu.

**KAPULET**:

Vše, co jsme hotovili k slavnosti,  
se k černému teď smutku obrací;  
zvuk hudby změněn v hranu tesklivou,  
ples svatebčanů v tryznu pohřební,  
oslavné hymny v truchlý žalozpěv,  
květ nevěstin ve zdobu mrtvoly,  
a všechno zvrátilo se na opak.

**LORENZO**:

Teď, pane, jděte do své komnaty;  
vy, paní, též, vy také, Parisi,  
a připravte se, byste provodili  
již ku hrobu tu sličnou mrtvolu.  
Pro jakýs hřích se nebe chmouří;  
jděte, a odporem je více nedrážděte.

_Odejdou KAPULET, HRABĚNKA KAPULETOVÁ, PARIS a BRATR LORENZO._

**PRVNÍ HUDEBNÍK**:

Teď věru bychom mohli zastrčit  
své píšťaly a jít.

**CHŮVA**:

                                Jen zastrčte,  
mé dobré lidičky, jen zastrčte;  
vždyť vidíte, že je to prabídné.

__Odejde.__

**PRVNÍ HUDEBNÍK** _(hledí na svůj nástroj)_:

Na mou tě duchu; však se to dá spravit.

_Vystoupí PETR._

**PETR**:

Muzikanti, ó muzikanti, zahrajte mi: „Hejsa, srdce! Hejsa, srdce!“ Ó, nechcete-li, abych duši vypustil, zahrajte mi: „Hejsa, srdce!“

**PRVNÍ HUDEBNÍK**:

Proč „Hejsa, srdce“?

**PETR**:

Ó, muzikanti, protože mi moje vlastní srdce hraje písničku: „Mé srdce plné soužení“. Ó, zahrajte mi nějakou veselou dumku, abych se potěšil.

**PRVNÍ HUDEBNÍK**:

My žádnou dumku; teď není čas na hraní.

**PETR**:

Vy tedy nechcete?

**PRVNÍ HUDEBNÍK**:

Nechceme.

**PETR**:

Však vám za to řádně nadělím.

**PRVNÍ HUDEBNÍK**:

Co nám nadělíte?

**PETR**:

Peněz ne, na mou věru, ale na paškál si vás vezmu, vy šumaři.

**PRVNÍ HUDEBNÍK**:

A my ti nezůstaneme nic dlužni, duše lokajská.

**PETR**:

Však vám kordisko té duše lokajské otluku o kotrbu. Já neznám pauz; já vám na-_re_, na-_fa_, na-_sol_ím. Rozumíte těm notám?

**PRVNÍ HUDEBNÍK**:

Jen pozor, ať se vám tím _fa_ a _sol_ u nás noty nespletou.

**DRUHÝ HUDEBNÍK**:

Prosím vás, zastrčte svůj kord a vystrčte svůj vtip.

**PETR**:

Tedy se mějte před mým vtipem na pozoru. Nařežu vám svým ocelovým vtipem a zastrčím svůj ocelový kord. Odpovězte mi jako muži:

Když srdce raní spáry muk  
a těžký smutek mysl kruší,  
tu libý hudby stříbrozvuk —

proč „stříbrozvuk“? Proč „hudby stříbrozvuk“? — Co tomu říkáte, Šimone Strunko?

**PRVNÍ HUDEBNÍK**:

Inu, panečku, protože stříbro líbezně zvoní.

**PETR**:

Hezky! — Co říkáte vy, Hugone Skřipko?

**DRUHÝ HUDEBNÍK**:

Já říkám „stříbrozvuk“, protože muzikanti hrajou za stříbro.

**PETR**:

Také hezky! — A co vy, Jakube Kobylko?

**TŘETÍ HUDEBNÍK**:

Já, na mou věru, nevím, co bych řek’.

**PETR**:

Ó, prosím za odpuštění, jste zpěvák; neumíte mluvit. Řeknu to tedy za vás. Jest to „hudby stříbrozvuk“, protože muzikantům nikdy zlato v kapsách nezvučí.

„Tu libý hudby stříbrozvuk  
hned útěchu dá teskné duši.“

__Odejde.__

**PRVNÍ HUDEBNÍK**:

Jaký to ohavný lotr!

**DRUHÝ HUDEBNÍK**:

Na šibenici s Jankem! Pojďte, vejdem tam. Počkáme na smuteční hosti a zůstanem přes oběd.

_Odejdou._
